---
title: תוכנית עסקית? חשיבה עסקית!
layout: post
tags: [חשיבה עסקית]
description: הבעיה עם תוכניות עסקיות, ואיך לגבש תוכנית פעולה עם חשיבה עסקית
---

באופן אישי, יש לי בעיה עם תוכניות עסקיות בעולמות העיסוק שלנו.
תוכנית עסקית היא אופטימית מידי, הכל-עובד-טוב מדי, לא לוקחים בחשבון מגיפות, עיכובים טכנולוגיים, נפילה של השרתים בתזמון הכי פחות נכון וכל דבר אחר שקורה לכל חברה בכל סדר גודל.

אם נתייחס ספציפית למתכנתים עצמאיים שכל העסק תלוי בהם, "תוכנית עסקית" עבור עצמאי יכולה לעבור שינויים קיצוניים מאוד בבוחן המציאות, כי לעומת חברה עם מספר עובדים שלא תקרוס בגלל עובד אחד בחופשת מחלה, עבור עצמאי זה יכול לחסל את העסק.
בנוסף, מה קורה כחצי שנה אחרי כתיבת "תוכנית עסקית" כשאתם מזהים בעיה או הזדמנות שיכריחו אתכם לחרוג מהמסלול שהגדרתם לחברה?

בד"כ תוכניות עסקיות נכתבות עבור גורם חיצוני שאנחנו רוצים לעבוד איתו, לגייס ממנו כסף או להכנס לסוג של שותפות. תוכנית עסקית בפורמט הזה היא לא התוכנית העסקית שבאמת תגרום לנו, כעסק, לשגשג.
אחד הדברים העיקריים שאני רוצה להעביר בכל הבלוג הזה זאת התנהלות עסקית חכמה ומניבה לעצמאיים ובעיקר למתכנתים עצמאיים, ואני רוצה להקנות לכם דרכי חשיבה וכלים שיאפשרו לכם להגיע לאן שאתם רוצים להגיע, אבל באופן מציאותי, עם ההבנה שהדרך לא בהכרח סלולה ומלאת הפתעות.

## יעדים
תתחילו מחשיבה על היעדים שלכם לחצי שנה הקרובה, לשנה הקרובה, שנתיים קרובות, 5 שנים קרובות ואולי אפילו 10 שנים קדימה.
אתם לא חייבים לדעת בפרטי פרטים מה תרצו, אבל כמה נקודות שרצוי לחשוב עליהן:
כמה שעות ארצה לעבוד ביום?
כמה ארצה להרוויח? איזו רמת חיים אני רוצה?
אני רוצה לעמוד בראשה של חברה? כמה גדולה? רוצה להישאר עסק קטן ורזה?
אני רוצה את החופש לחיות בכל מדינה בעולם?
יש דברים נוספים שאני רוצה לעשות מחוץ לעיסוק העיקרי? בין אם מדובר בתחביב רציני או עיסוק נוסף שמכניס הכנסה.
אולי אני רוצה להגיע לגיל 40 בלי הצורך לעבוד יותר מ3 שעות ביום.

כל אחת מהשאלות האלה תביא אתכם למסלול כזה או אחר עבורכם והעסק. לדוגמא, אם אתם רוצים לעבוד רק שעתיים ביום, ייתכן שלהפוך לחברה גדולה זה כיוון פחות מתאים (אלא אם תצליחו להגיע למבנה כלשהו שמישהו אחר מנהל אותה ואתם מגיעים ועושים מה שאתם רוצים). רוצים להכניס עיסוקים נוספים לחיים שלכם? צעדים כאלה ככל הנראה יובילו לירידה ברמת ההכנסה בתקופה מסוימת או ריבוי שעות עבודה במטרה לשמור על אותה ההכנסה.
למעשה יש כאן כמה מחשבות, שאם יש לכם החלטה או שאיפה קונקרטית בעניינם, ייתכן ותצטרכו להתחיל לעבוד על זה כבר מהיום. להיות חופשי כלכלית בעוד 5 או 10 שנים זאת בד"כ עבודה מאוד מאוד קשה וארוכה, זה לא משהו שנבנה בפרק זמן קצר. גם היכולת לעבוד רק שעות בודדות ביום זה לא משהו שאפשר להתחיל איתו בשנה הראשונה בעיסוק שלנו.

## מחקר על השוק והתחרות
עבודת שטח לא פשוטה של להבין מי המתחרים שלנו בשוק, המחירים, שירותים נוספים מסביב ומה גודל השוק?
מכאן יהיה ניתן להבין מה גודל העוגה, ואיך אנחנו יכולים לקבל נתח גדול יותר ממנה.
ניקח דוגמא מפוסטים קודמים, מתכנת שרוצה לתפוס שוק מאוד ספציפי של לקוחות - מכוני ומאמני כושר (שזאת אגב אסטרטגיה בפני עצמה להתנהלות עסקית). כמה אנשי מקצוע מציעים שירותים טכנולוגיים לקהל היעד הזה, אם בכלל? במידה וזה שוק רווי וצפוף, אולי נמצא נישה אחרת להתרכז בה שתשרת את המטרות שלנו, או שנפתח אסטרטגיה תחרותית מאוד כדי "לנצח" את התחרות בנישה הזאת - לבנות אתר ואפליקציה ברמה גבוהה יותר ממה שמוצע כעת, שכולל גם רכיב מסחרי עם התקנה פשוטה ויכולת לשמור על קשר עם המתאמנים השונים אונליין.

**אנחנו רוצים לצאת מהשלב הזה עם כמה תשובות:**
כמה לקוחות רלוונטיים חדשים עשויים להיות בשוק כל שנה?
מה השירותים השונים שאני אוכל להציע להם?
מה המחיר לשירותים אלה?
מה המתחרים שלי עושים טוב ממני?
מה המתחרים שלי עושים פחות טוב ממני?
כל זה יעזור לנו להחליט על אסטרטגייה רלוונטית כדי שנצליח להגיע ליעדים שלנו.

## בניית אסטרטגייה קונקרטית יותר
בשלב הזה אנחנו נרצה לגבש תוכנית פעולה ברורה: תאריכים, משימות, אבני דרך, מספרים.
בפוסטים קודמים כתבנו לא מעט על הכנסה פאסיבית, דווקא הפעם לצורך הדוגמא נלך לכיוון שונה מעט, וזה להפוך לחברה ומעסיק גדול תוך 5 שנים.

בפשטות, האסטרטגיה: ליצור היקף עבודה משמעותי שיכול להחזיק קצת יותר מכמות האנשים שיש לי כרגע, והדבר הזה צריך לגדול כל כמה חודשים.
כיום אני עובד לבד, וכדי להגיע ליעד שהגדרתי, אני צריך באופן מתמיד לחפש עוד לקוחות פוטנציאליים ועוד קבלני משנה שיבצעו את העבודה עבורי בעלות נמוכה יותר ממה שאני גובה עליה כדי לייצר רווח.

יש חלק לא ידוע באסטרטגיה כי אנחנו לא באמת יודעים מה יקרה מתי. אך אנחנו יכולים להחליט מראש מה נרצה לעשות בשלב מסוים. למשל:
כשאני מגיע למצב שאני עובד 10 שעות ביום כחודשיים ברצף אני רוצה להעסיק קבלן משנה עד 70% מהמחיר שאני גובה כרגע. לקראת הצעד הזה אמשיך לגייס לקוחות נוספים, אוריד מעצמי מספר שעות לשם כך כדי שאוכל להתרכז יותר בהרחבת הפעילות העסקית. למעשה לייצר מצב שבו אני עובד עכשיו 6 שעות עבור לקוחות, ואת שאר הזמן משקיע בלגייס לקוחות נוספים או לפתח את העסק עצמו.
כשאני מעביר לקבלן עבודה בהיקף של 60 שעות שבועיות, להתחיל לחפש קבלן משנה נוסף ובמקביל להמשיך לגייס עוד לקוחות או להגדיל הכנסה מלקוחות קיימים. שזה בעצם להגדיל את הכדור שלג שנוצר קודם, כבר התחיל להיווצר הרגל בעסק שאני משקיע יותר בלגייס לקוחות ומשקיע יותר בפיתוח העסק, עכשיו זה הזמן לעשות עוד מזה.

ונכניס רגע צד יותר "אישי" לזה. אם הגדרתם ביעדים שלכם שאתם רוצים מתישהו לעשות קורס מאמני כושר ולהתחיל לעסוק בזה גם, באותה "תוכנית עסקית" אתם יכולים הגדיר לכם שברגע שהגעתם ל3 קבלני משנה שכל אחד ב50 שע' עבודה שבועיות ואתם גורפים כ30% רווח על כל אחד מהם, אתם תוכלו להרשות לעצמכם לרדת ל4 שע' עבודה ביום בעסק ולהקדיש את שאר הזמן לכיוון החדש.

## לסיכום
תצאו מנקודת הנחה שכמעט הכל אפשרי, אבל לא ניתן להחליט מה לעשות עד שאתם לא תבינו עם עצמכם לאיפה אתם רוצים להגיע. לא חובה לחשוב לטווח הממש רחוק של 5 ו10 שנים קדימה, אבל כדאי מאוד להציב יעד כלשהו כי ממנו אפשר לשרטט אבני דרך ועם חשיבה, עבודה קשה ומחקר אפשר למצוא וליצור רעיונות ודרכי פעולה שונות שיאפשרו לעסק שלכם להגיע לאן שאתם רוצים שהוא יגיע.

שאלות? הערות? נשמח לשמוע מכם [בפייסבק](https://www.facebook.com/developerscoil/)