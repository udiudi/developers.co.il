---
title: צמיחה כמתכנת עצמאי - חלק שני
layout: post
tags: [freelance, growth]
description: "בחלק הקודם של צמיחה כמתכנת עצמאי דיברנו על התמקצעות בנישה מסוימת (למשל מערכת למכון כושר או מאמן כושר), על פיתוח מוצר מדף במודל SaaS ולצבור מוניטין וניסיון בנישה כלשהי כך שכל עבודה שתבצעו תהיה מבוססת על יותר ויותר ניסיון והתמקצעות (למשל יישום של התאמות אישיות בSalesforce).<br />

בחלק הזה נדבר על דברים נוספים שאפשר לבצע, שגם כן ידרשו השקעה ראשונית שתניב לכם תשואה פעם אחר פעם. הרעיונות הבאים מגיעים מעולם יצירת תוכן."
thumb_image: "silver-and-gold-coins-128867.jpg"
---
## הרצאות ב-Meetups וכנסים
להרים הרצאה זאת השקעה לא קטנה ברוב המקרים. להרים הרצאה מעולה זאת השקעה גבוהה. בד"כ אי-אפשר למדוד את ה-ROI של הרצאה בכנס כזה או אחר, אך זה בהחלט מקנה לכם נראות מקצועית יותר כלפי חוץ. אתם עושים רושם של בר-סמכא בתחום, אתם חושפים את עצמכם והעיסוק שלכם בפני קהל רחב, ההרצאה עולה ליוטיוב ותופיע גם באתרכם האישי.
זה נכון שהקהל עצמו הוא אולי אנשים כמוכם, אך המעגל הראשון הזה עשוי להוביל אתכם לעבודות נוספות.
ההרצאה יכולה לחזור על עצמה בכמה כנסים באותו נושא במהלך אותה התקופה (אפשר למשל לרוץ עם אותה ההרצאה במשך שנה).

## סדנאות
סדנאות זאת דרך מעולה לקבל הבנה פרקטית של נושא מסוים בפרק זמן קצר יחסית. סדנא יכולה להימשך מס' שעות, יום, או כמה ימים. כמות התוכן והמחיר כמובן, בהתאם.
בד"כ סדנא תכלול חלק תיאורטי קצר יחסית, ורוב הסדנא תהיה מעשית בעיקרה. סדנאות יכולות להיות הכל:
- יצירת אפליקציית React-Native לבעלי ידע קודם ב-React.js
- שיפור ביצועים במערכות על גבי פלטפורמות Rails/Django/Laravel
- אבטחת מידע בסיסית בשרתי Web
- עיצוב Responsive
וכו'..

המטרה שלכם בסדנא זה להעביר ידע שצברתם לאורך שנים של ניסיון ועבודה הלאה, בפרק זמן קצר יחסית, לבאי הסדנא. הידע יהיה ידע מזוקק ולא ברמה של קורס של עשרות רבות של שעות, ויירכש בעיקר בביצוע מעשי של עבודה כלשהי.

## ספר
כתיבת ספר זאת אחת הדרכים היותר מורכבות ליצירת תוכן. זה דורש יותר זמן, יותר השקעה כספית בחלק מהמקרים, ובתחום של ספרי תכנות הספרים הופכים לפחות רלוונטיים ככל שעובר הזמן.
לא התנסיתי בכתיבת ספר עדיין, אך מה שלמדתי מאחרים אולי עשוי לעזור לכם:
תשקלו לכתוב על נושאים שלא יישתנו במשך הרבה זמן.
ישנן אופציות הוצאה לאור כמו LeanPub, אפשר להשתמש גם בקמפיין Headstart כדי לגייס את הסכומים הנדרשים (זאת אחלה דרך לבדוק שיש עניין בספר שאתם מעוניינים לכתוב) בדומה למה שעשה רן בר-זיק לאחרונה.
כתיבת ספר בנושא שכבר קיימים ספרים עבורו צריכה להיעשות במידה ויש לכם מה לחדש, להוסיף, או גישה אחרת להעביר נושא כלשהו.

כל האופציות שצוינו כאן ייצרו למעשה מותג סביב השם שלכם. ככל שאיש מקצוע מרצה יותר, כותב יותר, מעביר סדנאות, זה גורם לו להיראות כמו איש מקצוע משמעותי בתחומו. לכן, בנוסף לאפיק הכנסה הישיר שאתם מייצרים, באופן עקיף אתם מעצימים את היכולת שלכם למצוא לקוחות ועם הזמן להעלות את המחירים לשירות שאתם מספקים.