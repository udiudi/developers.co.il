---
title: איך להתחיל להיות מתכנת עצמאי?
layout: post
tags: [freelance, growth]
description: "הפוסט הבא נועד למתכנתים שרוצים לצאת לעצמאות ולהפוך להיות לפרילנסרים עצמאיים. המידע בפוסט יהיה שימושי עבור בעלי מקצועות אחרים בתחום: מעצבים, DevOps, מפתחים בפלטפורמות שונות כמו מובייל, מיינפריים, מומחי מסדי נתונים וכו'."
---
## אז אני רוצה להיות פרילנסר, איך אני מתחיל?
בתור התחלה, יש כמה שאלות שצריך לשאול ובהתאם לזה לתכנן נכון את הצעדים הבאים:
כמה תרצו לעבוד?
על מה תרצו לעבוד?
האם כבר יש לכם לקוח שמחכה להתחיל לעבוד איתכם?


## כמה תרצו לעבוד?
עכשיו כשאתם יוצאים לדרך עצמאית, חשוב שתרגילו את עצמכם לניהול נכון של הזמן שלכם. בנוסף, התשובה לשאלה הזאת תשפיע על התמחור שלכם, אך היא גם תלויה בניסיון שלכם.

ניקח לדוגמא הכנסה של 30,000 ש"ח בחודש.
אם אתם בוחרים לעבוד 5 שעות ביום, כפול 5 ימים, כפול 4 שבועות - כדי להגיע ל30,000 ש"ח הכנסה בחודש אתם צריכים לגבות 300 ש"ח לשעת עבודה.
ככל שתרצו או תצטרכו לעבוד פחות במהלך החודש, כך התמחור השעתי שלכם צריך להיות גבוה יותר כדי לעמוד ביעד, אבל זה לא מבטיח שמישהו ישלם לכם את התעריף הזה.

המחיר שלכם, בסופו של דבר, זאת ההתחייבות שלכם מול הלקוח לאיכות העבודה.
אתם צריכים לעמוד מאחורי המחיר שאתם גובים. אם אתם בעלי ניסיון רב ואתם מבצעים עבודה איכותית מאוד בזמן קצר, הגיוני שהמחיר יהיה גבוה - אין סיבה ש"תענשו" על זה שאתם עושים עבודה מעולה ובזמן קצר.

מול רשויות המס תצטרכו להכריז על הכנסה מתוכננת כל חודש, לכן בן אם יש לכם כבר לקוח בקנה או לא, כדאי לחשוב כמה תרצו לעבוד בחודש.

#### שיעורי-בית:
תדמיינו את החיים שלכם כשאתם עצמאיים. מה תרצו לעשות? כמה שעות תרצו לעבוד? כמה זמן תרצו להשקיע באספקטים אחרים בחיים?
תגדירו סכום שאתם רוצים להכניס לחשבון בנק מידי חודש. תגדירו כמות שעות עבודה שאתם רוצים לבצע מידי יום עבור לקוח/ות, אלו יהפכו ליעדים העסקיים שלכם, ולמדד ההצלחה שלכם.

## על מה תרצו לעבוד?
בשלב הזה כדאי לחשוב על סוג הפרויקטים שתרצו לעבוד עליהם וסוג הלקוחות שתשמחו לעבוד איתם. אתם יכולים להיות המתכנת הקוסם של מחלקות marketing בחברות שונות, לעזור להם עם דפי נחיתה, פיתוח ותחזוקה של כלים טכנולוגיים ההכרחיים לעבודתם. בהרבה חברות לצוות הטכנולוגי יש דברים "חשובים" יותר לעשות ומחלקות שיווק נעזרות במקצוענים מבחוץ. עבודה כזאת בד"כ דורשת נוכחות במשרד הלקוח, פקטור חשוב שכדאי לקחת בחשבון.
יש חברות שונות, פרויקטים עם אופי שונה וצורת עבודה שונה: עבודה מקומית מרחוק (מול לקוח ישראלי אבל עבודה בעיקר מהבית), עבודה מרחוק מאוד (לקוח בחו"ל, יש לזה גם יתרונות מבחינת מע"מ, אבל השעות יכולות להיות בעייתיות), עבודה עם מיזמים צעירים (מאפשר לכם להיות חלק משמעותי מאוד ממשהו חדש), עבודות ייעוץ בהן אתם משתמשים בניסיון שלכם מהתעשייה עם ייעוץ ב-high level בתחומי ההתמחות שלכם.

#### שעורי-בית:
תחשבו עם עצמכם על מה תרצו לעבוד: אפליקציות מובייל? לייעץ לחברות בנושאי אבטחה? לכתוב תוכן במיזמים? לייעץ למיזמים צעירים בנושאי טכנולוגיה?
מאיפה תרצו לעבוד? חשוב להם שרוב הימים תעבדו מהבית? אולי דווקא מעדיפים לעבוד ממשרדי הלקוח? בא לכם דווקא לקוח מחו"ל?
התשובות לשאלות האלה יעזרו לכם לסלול את הדרך למה שאתם מחפשים ורוצים. אולי זה לא יקרה מיד, אבל זה מאוד חשוב שיהיה כיוון ברור.

האם כבר יש לכם לקוח שמחכה להתחיל לעבוד איתכם?
ישנם מספר עניינים פורמליים שקשורים לשאלה הזאת, בתור התחלה יש את התהליך מול רשויות המס וביטוח לאומי. אפשר לסיים את כל התהליך הזה ביום אחד מתוכנן היטב (שימו לב לשעות הפתיחה של כל אחד מהמשרדים), לכן לדעתי לא כדאי לפתוח תיק בטרם עת ולהתעסק עם דיווחים ריקים כשאין פעילות עסקית.

אם אין לכם לקוח בקנה, זה הזמן לייצר את התשתית לכך.

ישנם סוגים רבים של לקוחות. רבים מהם ירצו לקחת בעל מקצוע שכבר עשה מספר פעמים את מה שהם מחפשים, ישנם לקוחות שירצו לקחת בעל מקצוע שאולי לא התנסה ספציפית בפרויקט שלהם אבל משדר את הביטחון שהוא מסוגל לבצע את העבודה.
אתם תצטרכו לייצר תיק עבודות, בין אם מדובר בפרויקטים שעשיתם ללקוחות אחרים, פרויקטים open-source או סתם דברים לשעשוע, אתם תצטרכו להראות את מה שאתם יודעים לעשות.

במידה ואתם חדשים בתחום או לא יכולים להשוויץ בעבודות שעשיתם כשכירים, אני ממליץ לנצל את הזמן בלייצר כמה דברים מעניינים שגם יקדמו אתכם מבחינת ידע והתנסות מקצועית וגם יהוו תוספת מעולה לתיק עבודות.
דבר נוסף שעשוי להקנות לכם יתרון משמעותי ונראות מקצועית: כתיבה. תפגינו את הידע שלכם בבלוג אישי או מאמרים באתרים אחרים. במיוחד בתחילת הדרך יהיה קשה להראות את כל מה שאתם מסוגלים לעשות, אבל תמיד אפשר לכתוב על כך וללמד אחרים. תדאגו שיהיה ניתן למצוא את התכנים שלכם והעבודות שלכם באתר נגיש.

האופן שבו אתם מציגים את העבודות שלכם כבר תלוי בעיסוק שלכם ולאיזה לקוחות אתם מכוונים, אך תמיד חשוב לדאוג שהפרויקטים שאתם מציגים עובדים היטב, נראים מעולה ומציגים מגוון של היכולות שלכם.

## אז יש לי תיק עבודות, מה עכשיו?
ישנן מספר קבוצות בפייסבוק ששווה להכיר:
מתכנתים ופרילנסרים, מעצבים פרילנסרים, פרילנסרים בישראל, פרילנסרים וורדפרס וכו'.
<br />
אתרים נוספים: UpWork, Fiverr ו-xPlace.<br />

### הלקוח הראשון
עבודה מול לקוחות זאת סידרת פוסטים בפני עצמה שנעלה לכאן עוד מעט, אבל כאן אתן כמה אבני דרך ועצות תמציתיות לפרוייקט סטנדרטי:

להבין את הפרויקט, להבין את הצורך מאחורי הפרויקט. לשאול את כל השאלות שיש לכם ולהניח שאין דבר מובן מאליו.
לתכנן אבני דרך. זה בעיקר רלוונטי לפרויקטים ארוכים ולא למשימות זריזות יחסית. תגדירו יחד אבני דרך (שלפעמים יהיו קשורות גם לתשלומים שתקבלו על העבודה), ותאפיינו מה צריך להיות מוכן בכל שלב (זאת התחייבות שלכם כלפי הלקוח).
לתכנן לוחות זמנים - יחד עם אבני הדרך שהגדרתם לפרוייקט, אתם צריכים לחשוב עם עצמכם כמה זמן יקח לכם לעבוד על כל שלב. אחרי שניחשתם כמה זמן יקח לכם, תתחילו לקחת בחשבון שמעט מהדברים יעבדו חלק וכדאי להוסיף גם buffer לבלת"מים: עיכוב מצד המעצב? הלקוח בחופש איזה שבוע ולא עונה, אתם חולים ולא מסוגלים לעבוד, בעיות טכניות שלקח לכם יותר זמן לפתור..
אין ספק שיהיו דברים שישתבשו, אנחנו בד"כ לא נדע להגיד מראש מה ישתבש ואיפה, אבל זה יקרה בוודאות. אז אם אתם חושבים שיקח לכם שבוע לסיים משהו, ייתכן וזה יהיה שבוע וחצי ואפילו שבועיים.

התכנון של הזמן הוא נושא מאוד מורכב ורגיש. תכנון לא נכון מצידכם יעלה לכם בזמן שלא תרוויחו עליו כסף (אלא אם אתם עובדים לפי שעה ולא מחיר מוגדר מראש לכל הפרויקט), לכן כדאי לחשוב טוב ולתמחר את הכל בהתאם.


אחרי שהגעתם להסכמה מול הלקוח (נדבר על זה בהרחבה בחלק הבא "חוזים ועניינים רגישים אחרים"), אפשר להתחיל לעבוד.

## חוזים ועניינים רגישים
באופן אישי, לא עם כל לקוח אני עושה חוזה. יש לי לקוחות שמלווים אותי שנים, לקוחות שהכרתי דרך לקוחות טובים אחרים ויש ביננו הסכמה והבנה והסיכוי לבלאגן הוא נמוך עד לא קיים. אך בתחילת דרכי גם אני עבדתי עם חוזה מסודר, בעיקר עם לקוחות חדשים שלא הגיעו אליי דרך לקוחות אחרים.
במידה והלקוח שלכם הוא חברה, או אפילו אדם פרטי, הוא ככל הנראה ירצה להחתים אתכם על חוזה שבו תתחייבו לדברים מסוימים שאתם צריכים לספק, תתחייבו שהתוצר יהיה שייך ללקוח (מבחינת קניין רוחני) ואולי אפילו פיצויים כאלה ואחרים במידה של עיכובים.
אני לא עו"ד, והחלק הזה איננו תחליף לעצה משפטית, לכן חשוב לקרוא כל סעיף ולהבין מה הוא אומר, להתייעץ עם עו"ד משלכם תרגישו חופשי לשנות סעיפים, זה לא חקוק בסלע. ניהלתי לא מעט מו"מ על חוזים מול לקוחות, והכנסתי גם סעיפים שאמורים להגן עליי (למשל אם עיכוב בהגשה נגרם בגלל הלקוח ולא בגללי).

אני ממליץ בחום, שאם אתם כבר חותמים על חוזה ויש התחייבות מוגדרת, הנספחים לחוזה צריכים לכלול אפיון של הפרויקט (למעשה מה שאתם מתחייבים לספק) וגם נספח המתאר על מועדי התשלום של הלקוח.

מניסיוני, ההתחלה עם לקוח חדש היא קצת מאתגרת ולא תמיד נעימה, אבל השלב הזה חולף מהר וככל שעובר הזמן וכולם מרוצים - הכל טוב.

## איך לתמחר פרויקט?
אני מכיר לא מעט עצמאיים ולכל אחד יש דרכים מעט שונות לתמחר עבודה, אבל יש בסיס משותף:
רמת ההתמחות
רמת הדחיפות
רמת העניין
היקף שעות העבודה

ככל שרמת ההתמחות שלכם עבור צרכי הפרויקט גבוהה יותר, כך כנראה תוכלו לסיים אותו מהר יותר וטוב יותר. במצב כזה, המחיר השעתי לפיו אתם מחשבים את עלות הפרויקט צריך להיות גבוה יותר.
אם רמת הדחיפות של סיום הפרויקט גבוהה, משמע זאת פגיעה בלו"ז שלכם וסדר היום שלכם, זאת הקרבה מצידכם לעבוד מעבר לשעות שהגדרתם לעצמכם ואולי אפילו בלילות וסופי-שבוע, וגם זה פקטור שמעלה את המחיר השעתי לפיו תחשבו את עלות הפרויקט.
רמת עניין גבוהה בד"כ מתבטאת בכמה תרצו לעבוד על הפרויקט הזה, פרילנסרים רבים מוכנים להוריד מעט במחיר בגלל העניין שלהם בפרויקט.
היקף שעות העבודה - כמה שעות פרויקט כזה יקח בערך? כמה ימים? שבועות? ככל שכמות הזמן גבוהה יותר, התעריף השעתי מעט נמוך יותר.

### דוגמאות:
נניח ואני מומחה DevOps ואבטחת מידע עם 7 שנות ניסיון. אני מסוגל בשבוע להרים תשתית מאובטחת בAWS עם AutoScale ו-CI/CD עם הקוד ב-GitHub.
המחיר השעתי הבסיסי שלי הינו 300 ש"ח לשעה, רמת ההתמחות שלי גבוהה מאוד, רמת העניין שלי היא נמוכה והיקף שעות העבודה הוא 25 שעות.

אם רמת הדחיפות לפרויקט היא גבוהה מאוד, אני אצטרך להכניס את ה25 שעות העבודה האלה בכמה שפחות ימים, לכן התעריף יעלה.
רמת העניין שלי בפרויקט נמוכה, לכן אני כנראה לא אעשה הנחה גדולה, אם בכלל.
הפרויקט הוא לא פרויקט ארוך טווח, אז גם זה פקטור שלא מוזיל את התעריף.
תמחור לדוגמא לעבודה כזאת: 8,750 (350 ש"ח לשעה).

משתנים לשיקולכם:
האמת שהכל נתון לשיקולכם, גם הפקטורים שציינתי למעלה וגם:
זהות הלקוח: חברה גדולה? מיזם צעיר? איש פרטי? עמותה?
מחירי השוק למישהו ברמתי
עד כמה חשוב לי לקחת את הפרויקט, מסיבות כלכליות או מקצועיות

אני אחזור על מה שכתבתי למעלה, כי זה חשוב מספיק: המחיר שלכם, בסופו של דבר, זאת ההתחייבות שלכם מול הלקוח לאיכות העבודה.
ייתכן ואם רמת הדחיפות גבוהה מאוד, העבודה לא תהיה הכי איכותית (וזה מוסכם על הצדדים) אבל זה לא בהכרח יוזיל את העלויות ברמה ניכרת. נתון לשיקולכם.

בפוסט הבא נדבר על תכנון לטווח הרחוק, לאן אפשר לקחת את העצמאות עסקית הזאת ואיך.